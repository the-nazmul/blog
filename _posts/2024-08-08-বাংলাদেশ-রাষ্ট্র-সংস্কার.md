---
title:  "বাংলাদেশের রাষ্ট্র সংস্কার প্রস্তাবনা"
mathjax: true
layout: post
categories: media
---
আমি জানি না কীভাবে অনির্বাচিত একটি সরকার সাংবিধানিক সংস্কার আনতে পারবে। গণভোটের মাধ্যমে হতে পারে হয়তো। তবে যেকোনো সংস্কারের উদ্দেশ্য হতে হবে ভবিষ্যৎ রাজনৈতিক সরকারের ডানা কাটছাঁট করে দেয়া। ‘উইনার টেইকস ইট অল’ বা জিরো-সাম রাজনৈতিক ব্যবস্থা আর নির্বাহী সরকারের একচ্ছত্র ক্ষমতা নাটকীয়ভাবে খর্ব করা। আমি দীর্ঘদিন ধরে অনেক সংস্কারের কথা ভেবেছি। সেগুলো এক জায়গায় এখানে জড়ো করলাম। আপনাদের কিছু মাথায় থাকলে কমেন্টে জানান। আমি সংস্কার বলতে বুঝাচ্ছি সুশাসন, জবাবদিহি প্রতিষ্ঠার উপর জোর দিয়ে প্রতিষ্ঠান ও গণতন্ত্রকে শক্তিশালী করা। 

দুই টার্মের বেশি প্রধানমন্ত্রী না হতে পারা, এমপিদের ফ্লোর ক্রসিং - এর স্বাধীনতা দেয়া, ইত্যাদি নিয়ে ইতিমধ্যে আলাপ উঠেছে। আমি এই আলাপের সঙ্গে একমত। আর আপনারাও জানেন। এ নিয়ে আর কিছু বলার প্রয়োজন নেই। 

দ্বিকক্ষ বিশিষ্ট সংসদেরও প্রয়োজন আছে। নয়তো ৩৫-৪০  শতাংশ পাবলিক ভোট পেয়ে সংবিধান সংশোধনের জন্য পর্যাপ্ত দুই-তৃতীয়াংশ আসন পেয়ে যাবে দলীয় সরকার। শুধুমাত্র সংবিধান সংশোধনের জন্য সংসদের উচ্চ কক্ষের দুই-তৃতীয়াংশ ভোটও প্রয়োজন হবে -- এমন নীতি দরকার। সেক্ষেত্রে বিরোধীদের কিছুটা ক্ষমতায়ন হবে। 

যেমন, ২০০৯ সালের নির্বাচনে বিএনপি আসন পেয়েছিল মাত্র ৩০টি বা ১০ শতাংশ। কিন্তু ভোট পেয়েছিল প্রায় ৩৩ শতাংশ। উচ্চকক্ষ থাকলে সেখানে তাদের কমপক্ষে ১০০ আসন থাকতো। আর তাদের  সম্মতি ছাড়া আওয়ামী লীগ একাই তত্বাবধায়ক সরকার ব্যবস্থা পরিবর্তন করে সংবিধান সংশোধন করতে পারতো না। আর আমাদেরও হয়তো আজকের অবস্থা দেখতে হতো না।

দুই কক্ষের সদস্যদের দুই-তৃতীয়াংশ ভোটে সুপ্রিম কোর্টের বিচারপতি ও রাষ্ট্রপতিকে অভিশংসন করার ক্ষমতা সংসদকে দিতে হবে।

আমাদের ক্যাম্পেইন ফাইন্যান্স পরিবর্তন করতে হবে। পাঁচ লক্ষ টাকা ব্যয়ের বিধান উঠিয়ে নেওয়া উচিত। সংসদীয় আসনের জনসংখ্যা ও মানুষের মিডিয়ান আয়ের ভিত্তিতে এই সীমা বছর বছর আপডেট করা উচিত। ৫০০০ টাকার বেশি চাঁদা পেয়েছেন এমন প্রত্যেক দাতার নাম, পরিচয় প্রকাশ করতে হবে। বর্তমানের ডিসক্লোজার মেকানিজম পরিবর্তন করে এপিআই-এর মাধ্যমে ডিজিটালি একসিসিবল উপায়ে প্রকাশ করতে হবে। রাজনৈতিক দলগুলো দলীয়ভাবে ও প্রার্থী ব্যক্তিগতভাবে চাঁদা সংগ্রহ করতে পারবেন। 

সংসদীয় সীমারেখা পরিবর্তনের আলাদা রুলস থাকতে হবে। নির্বাচন কমিশনের জেলা ও উপজেলা পর্যায়ে নিজস্ব লোকবল থাকবে। নির্বাচনের সময় সরকার কমিশনের অধীনে চলবে - এই অস্পষ্ট কথা বাদ দেন। স্পষ্ট বিধিমালা দিয়ে বলেন কমিশনের ক্ষমতা কী থাকবে, আর কী থাকবে না। 
 
সংসদ সদস্যেদের — বিশেষ করে সংসদীয় কমিটিকে ব্যাপক ওভারসাইটের (নির্বাহী নয়) ক্ষমতা দিতে হবে। সরকারি, বেসরকারি যেকোনো সংস্থা বা প্রতিষ্ঠানের প্রধানকে বাধ্যতামূলকভাবে তলব করা ও প্রশ্নোত্তরের ক্ষমতা দিতে হবে। সংসদ টিভিতে প্রত্যেক কমিটির প্রশ্নোত্তর পর্ব (জাতীয় নিরাপত্তা ও আইনগত বিষয় ছাড়া) প্রচার করা যেতে পারে। 

এমন যেন হয় যে সংসদীয় কমিটি চাইলে সেনাপ্রধানকেও তলব করতে পারে। সংসদীয় কমিটিতে বিরোধীদের ক্ষমতা দেওয়া যেতে পারে। একজন সদস্য কেবল একটি কমিটিরই সভাপতি বা বিরোধী দলীয় র্যাংকিং মেম্বার হতে পারবেন।

সংসদের নিম্নকক্ষ ও উচ্চকক্ষের আসন সংখ্যা অনুযায়ী সংসদীয় কমিটির আসন সংখ্যা নির্ধারিত হবে। তবে কোনো অবস্থাতেই কোনো দল বা একভাবে ককাস করা কোয়ালিশন কোনো সংসদীয় কমিটির দুই-তৃতীয়াংশ আসন পাবে না। সংসদীয় হুইপ, যিনি কোনো নির্বাহী ও অন্য সংসদীয় পদে থাকবেন না, তিনি সংসদীয় কমিটিতে নিজ নিজ দলের সদস্য প্রস্তাব করতে পারবেন। এক্ষেত্রে তিনি দলের নেতা, সংসদীয় নেতা, প্রধানমন্ত্রী বা বিরোধীদলীয় নেতা - কারো আদেশ মেনে চলতে বাধ্য নন। 

প্রতিটি বড় নিয়োগ (যেমন, যেকোনো সাংবিধানিক পদে নিয়োগ, সেনাপ্রধান, কেন্দ্রীয় পুলিশ ও ইন্টিলিজেন্স প্রধান, ইত্যাদি) সরকার মনোনয়ন দিতে পারবেন, তবে প্রত্যেককে যাচাই-বাছাই, জিজ্ঞাসাবাদ করা ও অন্তত ৪০ শতাংশ ভোট কাউকে প্রত্যাখ্যান করার ক্ষমতা সংশ্লিষ্ট সংসদীয় কমিটিকে দিতে হবে। 

সংসদের নিজস্ব স্বাধীন ও টেকনিক্যাল বাজেট বিশ্লেষণ অফিস থাকবে, যা অর্থ মন্ত্রণালয় সংক্রান্ত সংসদীয় কমিটির সভাপতি ও বিরোধী দলীয় র্যাংকিং মেম্বারের কাছে জবাবদিহি করবেন। সরকার বাজেট চাইলেই সেটা বাস্তবায়ন হবে না। বাজেট ঘাটতি পূরণে সরকার অভ্যন্তরীণ খাত থেকে যে ঋণ নিতে চাইবে, তা শুধুমাত্র ট্রেজারি বন্ডের মাধ্যমে নিতে হবে। প্রতিটি ট্রেজারি বন্ড, বন্ডের মাধ্যমে সম্ভাব্য কত টাকা উত্তোলন করা যাবে, সেই বিষয়ে সংসদের দুই-তৃতীয়াংশ সম্মতি লাগবে। কিন্তু সরকার চাইলে রাজস্ব বাড়িয়ে অপারেশনাল ও উন্নয়নমূলক ব্যয় নির্বাহ করতে পারবে। 

বাংলাদেশ ব্যাংকের গভর্নরের নেতৃত্বে একটি স্বাধীন বিশেষজ্ঞ প্যানেল দেশে ন্যূনতম সুদের হার ঠিক করবেন। এই বিশেষজ্ঞ প্যানেল মনোনয়ন দেবেন প্রধানমন্ত্রী; তবে তাদের নিয়োগ সংসদে পাবলিক হিয়ারিং ও অন্তত ৬০% শতাংশ সমর্থনে অনুমোদন প্রয়োজন হবে। এই প্যানেলের যেকোনো সদস্যের সঙ্গে সরকারের যেকোনো কমিউনিকেশন সরকারের আইন কর্মকর্তার মাধ্যমে হতে হবে। প্রতিটি কমিউনিকেশন এক বছর পর জনসম্মুখে প্রকাশ করতে হবে। সুদের হার নির্ধারণে হওয়া বৈঠকের কার্যবিবরণী ও লিখিত ট্রান্সক্রিপ্ট ৬ মাস পর প্রকাশ করতে হবে। বাংলাদেশ ব্যাংক কোনো অবস্থাতেই ট্রেজারি বন্ড বা সরকারের ঋণ বিক্রির সঙ্গে জড়িত থাকবে না। সরকারের অর্থ মন্ত্রণালয় সংসদ কর্তৃক যথাযথভাবে অনুমোদনপ্রাপ্ত বন্ড বিক্রি করতে পারবে। 

বাংলাদেশের মুদ্রানীতি বাংলাদেশ ব্যাংক নিয়ন্ত্রণ করবে। এই মুদ্রানীতির উদ্দেশ্য থাকবে মুদ্রাস্ফীতি নিয়ন্ত্রণে রাখা ও কর্মসংস্থান বৃদ্ধি করা। এই দুই ম্যান্ডেটের ভিত্তিতে সরকারি সিকিউরিটিজ ক্রয় বা অন্যান্য যেকোনো মাধ্যমে বাজারে অর্থের সংকুলান বাড়ানো বা কমানোর যেকোনো সিদ্ধান্ত বাংলাদেশ ব্যাংক নিতে পারবে।

বাংলাদেশ পরিসংখ্যান ব্যুরোকে স্বাধীন সাংবিধানিক প্রতিষ্ঠান ঘোষণা করতে হবে।  বাংলাদেশের জনমিতি, ব্যবসায়িক, অর্থনৈতিক সার্ভে প্রতি বছর নিয়মিত প্রকাশ করতে হবে ডিজিটালি এক্সেসিবল উপায়ে। প্রতিটি ওয়ার্ড পর্যায়ের উপাত্ত নিয়মিত প্রকাশ করতে হবে। ইনফ্লেশন ও কর্মসংস্থান ইন্ডিকেটর প্রকাশ করতে হবে প্রতি মাসে। এই দুই ইন্ডিকেটরের ভিত্তিতে দেশের মুদ্রানীতি নির্ধারিত হবে। 

আমি জানি এই প্রস্তাব অত্যন্ত বিতর্কিত হবে। তবে বাংলাদেশকে ক্রমেই কাগুজে মুদ্রার ব্যবহার নাটকীয়ভাবে কমিয়ে ব্যাংক ও ডিজিটাল মুদ্রায় ঢুকে যেতে হবে। এর ফলে সরকার অনেক ক্ষমতা পাবে; মানুষের প্রাইভেসি হয়তো লঙ্ঘিত হতে পারে। কিন্তু বাংলাদেশে দুর্নীতি ঠেকানো ও ট্যাক্সেশন সংস্কারের জন্য আর কোনো ভালো উপায় জানা নেই। একটা দেশে সরকারি বরাদ্দ ও রাজস্ব আদায় কতটুকু হবে, তা নির্ণয়ের জন্য হলেও এটা দরকার। প্রত্যক্ষ রাজস্ব আদায় না বাড়লে দেশে বৈষম্য থাকবেই। ডিজিটাল ট্র্যানজেকশনে করমুক্তি দিয়ে হলেও দেশের অন্তত ৮০-৯০ ভাগ লেনদেন ডিজিটালি নিয়ে যেতে হবে। বাংলাদেশের মুদ্রাকে অবশ্যই ফুলি কনভার্টিবল করতে হবে। শ্রীলংকা, পাকিস্তান পর্যন্ত নিজেদের মুদ্রা পুরোদমে ডলারে কনভার্ট করেছে। 

বাংলাদেশের যেকোনো নির্বাচিত জনপ্রতিনিধি কেবল আদালতে ফৌজদারি অপরাধে দণ্ডপ্রাপ্ত হলে ও গুরুতর নৈতিক অস্খলনের জন্য সংসদের দুই তৃতীয়াংশ ভোট বহিষ্কৃত হতে পারবেন। কোনো অবস্থাতেই স্থানীয় সরকার মন্ত্রণালয়ের এক উপসচিবের স্বাক্ষরে একজন মেয়র বহিষ্কৃত হতে পারেন না। প্রত্যেক জাতীয় সরকারের মেয়াদের আড়াই বছর পূর্তিতে সকল পর্যায়ের স্থানীয় সরকার (শহরের মেয়র-কাউন্সিল, জেলা, উপজেলা ও ইউনিয়ন পরিষদ নির্বাচন) নির্বাচন এক সঙ্গে ঘটবে। বাংলাদেশের স্থানীয় সরকার প্রতিষ্ঠানকে ক্ষমতা দিতে হবে। শহরে মেয়রের হাতে কিছুটা ক্ষমতা দিতেই হবে। বিভাগীয় শহরের পুলিশের বিভিন্ন পদ (যেমন, ট্রাফিক পুলিশ, ফায়ার সার্ভিস) মেয়রের হাতে দিতে হবে। জেলা ও উপজেলা পর্যায়ে পরিষদ নির্বাচন হবে। চেয়ারম্যান ও পরিষদের হাতে আইন শৃঙ্খলা সংক্রান্ত ক্ষমতা দিতে হবে। ইউএনও ও ডিসি সাচিবিক দায়িত্ব পালন করবেন। এসপি ও ওসি জেলা ও উপজেলার চেয়ারম্যানের কাছে জবাবদিহি করবেন। গ্রাম পুলিশ ইউনিয়ন পরিষদের চেয়ারম্যানের অধীনে থাকবে। 

১০০ জনের বেশি কর্মচারী ও কর্মকর্তা আছে - এমন যেকোনো সরকারি সংস্থায় একজন পরিদর্শক থাকবেন, যার যেকোনো কর্মকর্তাকে কোনো সুনির্দিষ্ট অভিযোগের প্রেক্ষিতে জিজ্ঞাসাবাদ করতে পারেন। এই পরিদর্শক তদন্ত, অনুসন্ধান ও জিজ্ঞাসাবাদ সাপেক্ষে কাউকে বরখাস্ত, বদলি বা অন্যান্য শাস্তিমূলক পদক্ষেপ নেওয়ার সুপারিশ করতে পারবেন। এমনকি তিনি প্রসিকিউটোরাল এজেন্সির কাছে ক্রিমিনাল রেফারেল পাঠাতে পারবেন। 

প্রত্যেক সংসদ সদস্যের ঢাকায় ও নিজ আসনে সরকারি কার্যালয় থাকবে। সরকারি খরচে সাচিবিক দায়িত্বের জন্য একজন প্রশাসনিক কর্মকর্তা, আর অন্তত ৫ জন স্টাফ নিজের পছন্দ অনুযায়ী সরকারি বেতনে নিয়োগ দিতে পারবেন। 

আয়কর-মুক্ত প্রত্যেক নন-প্রফিট প্রতিষ্ঠানকে জনসম্মুখে তাদের আয়-ব্যয়ের হিসাব, শীর্ষ পাঁচ শতাংশ নির্বাহীর বেতন-ভাতা, কেনাকাটা ও কন্ট্রাক্টর তালিকা, ব্যক্তিগত স্বার্থের দ্বন্দ্ব সংক্রান্ত বিষয় প্রতি বছর প্রকাশ করতে হবে। 

সামরিক কোনো সংস্থাকে দেশের অভ্যন্তরীণ বিষয়াদিতে যুক্ত করা যাবে না। দেশের গোয়েন্দা সংস্থা হবে দুই রকম। একটি বৈদেশিক আরেকটি অভ্যন্তরীণ। অভ্যন্তরীণ গোয়েন্দা সংস্থার প্রধানের পদ সবসময় বেসামরিক হতে হবে। অভ্যন্তরীণ প্রধান তদন্ত সংস্থার (গোয়েন্দা সংস্থা নয়) প্রধান ভারতের মতো প্রধানমন্ত্রী, বিরোধী দলীয় নেতা ও প্রধান বিচারপতির মধ্যে সংখ্যাগরিষ্ঠের ভিত্তিতে নিয়োগপ্রাপ্ত হতে পারেন। 

বাংলাদেশের সকল পর্যায়ের আদালতের প্রত্যেকটি রেকর্ড, ডকুমেন্ট, এভিডেন্স, মামলার কার্যপরিধি অর্থাৎ আদালত কর্তৃক সিলড না হওয়া সকল রেকর্ড পাবলিকলি একসিসিবল থাকতে হবে অন্তত ৫০ বছর পর্যন্ত। 

চট্টগ্রামে হাইকোর্ট ডিভিশন থাকতে হবে। অন্যান্য সাংবিধানিক পদের মতো বিচারপতি নিয়োগে প্রধানমন্ত্রী নাম প্রস্তাব করতে পারবেন, তবে নিয়োগে প্রধানমন্ত্রী, প্রধান বিচারপতি ও বিরোধী দলীয় নেতার সংখ্যাগরিষ্ঠতা লাগবে। হাইকোর্টের বেঞ্চ প্রধান বিচারপতি একাই  নির্ধারণ করতে পারবেন না। হাইকোর্ট বেঞ্চের সবচেয়ে জ্যেষ্ঠ বিচারপতি, আপিল বিভাগের সবচেয়ে জ্যেষ্ঠ বিচারপতি ও প্রধান বিচারপতির সংখ্যাগরিষ্ঠ মতামতের ভিত্তিতে বেঞ্চ গঠিত হবে। যেকোনো পর্যায়ের বিচারক নিয়োগ, বদলি বা বরখাস্ত করার বিচার বিভাগের আলাদা ব্যবস্থা থাকবে। শুধু বিচারপতিদের অভিসংশন সংসদের উভয়কক্ষের দুই-তৃতীয়াংশ সমর্থনে করা যাবে। নির্বাহী বিভাগের কোনো ধরণের হস্তক্ষেপ এখানে প্রযোজ্য হবে না। 

বিচারপতিদের তলব করার ক্ষমতা সংসদীয় কমিটির থাকবে। তবে এটি হবে অত্যন্ত বিরল ক্ষেত্রে। যেকোনো বিচারক, বিচারপতি, সংসদ সদস্য বা যেকোনো জনপ্রতিনিধির দেওয়ানি বা ফৌজদারি অপরাধ তদন্তের ক্ষমতা অ্যাটর্নি জেনারেলের (অ্যাটর্নি জেনারেল পদে সংস্কার নিচে দ্রষ্টব্যঃ) থাকবে। বিচারক ও বিচারপতিদের ওয়্যারট্যাপ বা অন্যান্য নজরদারি করতে হলে স্ব স্ব বিভাগের জ্যেষ্ঠতম পাঁচ সদস্যের জুডিশিয়াল কাউন্সিলের অনুমতি নিতে হবে। তবে যার বা যাদের বিরুদ্ধে অভিযোগ উঠেছে, তারা সেই সিদ্ধান্তগ্রহণ প্রক্রিয়ায় থাকবেন না; তাদের আগে অবসর নিয়েছেন, এমন অবসরপ্রাপ্ত জ্যেষ্ঠতর বিচারক বা বিচারপতিদের নিয়ে এই কাউন্সিল গঠিত হতে পারে। এই কাউন্সিল নির্দিষ্ট নয়; কেইস বাই কেইস, এই কাউন্সিল গঠনের জন্য অ্যাটর্নি জেনারেল লিখিতভাবে অনুরোধ করবেন। 

বাংলাদেশে প্রসিকিউটারাল এজেন্সি থাকতে হবে। যেমন, যুক্তরাজ্যের ক্রাউন প্রসিকিউশন সার্ভিস।  বর্তমানে স্বল্পমেয়াদে সামান্য ক্ষমতা দিয়ে দলীয় আইনজীবীদের পিপি হিসেবে নিয়োগ দেওয়া হয়। তার স্থলে সারাদেশে প্রসিকিউটর পদে পাবলিক সার্ভিস পদের মতো ন্যূনতম চার বছরের আইন ডিগ্রি রয়েছে ও বার পরীক্ষায় উত্তীর্ণ এমন ব্যক্তিকে আলাদাভাবে নিয়োগ দেওয়া উচিত। জেলা পর্যায়ের যেকোনো আদালতে প্রসিকিউশনের দায়িত্ব এই এজেন্সির আইনজীবীদের থাকবে। পুলিশের হাত থেকে প্রসিকিউশনের দায়িত্ব কেড়ে নিতে হবে। তারা আইন-শৃংখলা ও তদন্তকারী কর্তৃপক্ষ। আদালতে মামলা লড়ার যোগ্যতা, দক্ষতা ও অভিজ্ঞতা তাদের থাকে না। এই কারণে অনেক অপরাধী মুক্তি পেয়ে যায়। আর পুলিশ পরে এসে ক্রসফায়ার বা গুম জায়েজ করতে পারে। একটি ফৌজদারি মামলায় আদালতে অভিযোগ পেশ করা হবে কি হবে না, তা জেলা প্রসিকিউটর ঠিক করবেন। 

এই প্রসিকিউটারাল এজেন্সির প্রধান হবেন অ্যাটর্নি জেনারেল — তবে তার নিয়োগ হতে হবে সরকার, বিরোধী দল ও প্রধান বিচারপতির মধ্যে সংখ্যাগরিষ্ঠের সম্মতির মাধ্যমে। অথবা, আইন বিষয়ক সংসদীয় কমিটির দুই-তৃতীয়াংশ সদস্যের ভোটে। অধীনস্থ প্রসিকিউটরদের বদলি বা বরখাস্তের ক্ষেত্রে অ্যাটর্নি জেনারেলের সম্মতি প্রয়োজন হবে। 

বাংলাদেশের বর্তমান অ্যাটর্নি জেনারেল আসলে সরকারের উকিল হিসেবে দায়িত্ব পালন করেন। আদালতে সরকারের স্বার্থ সংশ্লিষ্ট বিষয়ে প্রতিনিধিত্ব করার জন্য সলিসিটর জেনারেল পদ সৃষ্টি করা যেতে পারে। 

প্রসিকিউটোরাল এজেন্সির মধ্যে পাবলিক ডিফেন্ডারও সরকারিভাবে নিয়োজিত হবেন। কোনো ব্যক্তি নিজস্ব খরচে আইনজীবী নিয়োগ দিতে না পারলে পাবলিক ডিফেন্ডার আইনজীবী সরবরাহ করবে। স্বেচ্ছাসেবা, ব্যক্তিগত দান ও সরকারি খরচে এই কার্যালয় চলবে। এই কার্যালয়ের যেকোনো ব্যক্তির সঙ্গে সরকারের কোনো সংস্থা বা ব্যক্তির সরাসরি বা পরোক্ষ কম্যুনিকেশন অবৈধ। শুধুমাত্র মামলা সংক্রান্ত কাজে প্রসিকিউশন কেইস বাই কেইস কমিনিউকেশন করতে পারবেন। 

বাংলাদেশে বিচার বিভাগের জট কাটাতে হলে অনানুষ্ঠানিক গ্রাম্য সালিশ ব্যবস্থাকে কিছু স্বীকৃতি দিতে হবে। প্রতিটি ওয়ার্ডে ও ইউনিয়নে সিভিল ডিস্পিউটে সালিশি ব্যবস্থা থাকতে পারে - তবে সংক্ষুদ্ধ কেউ ওই সিদ্ধান্ত আদালতে আপিল করতে পারবেন। সিভিল সংক্রান্ত মামলার বিচার পরিচালনার জন্য উপজেলা পর্যায়ে সিভিল আদালত থাকতে পারে। 

বাংলাদেশের অস্পষ্ট ও লজিস্টিক্যালি ইম্পসিবল ‘তথ্য অধিকার আইন’ পাল্টে পাবলিক রেকর্ডস আইন করতে হবে। কোনো ব্যক্তি সরকারের কাছে রেকর্ডস চাইতে পারবেন (যেমন, হিসাব নিকাশ, দলিল দস্তাবেজ, ইমেইল, চিঠিপত্র, অভ্যন্তরীণ চাহিদা পত্র, ইত্যাদি।) 

ক্রিমিনাল ডিফেমেশন ল বাতিল করতে হবে। 

আদালতের অনুমতি ছাড়া কোনো ধরণের আড়িপাতা (ডিজিটাল, টেলি কম্যুনিকেশন) অবৈধ হিসেবে গণ্য হতে হবে। এক্ষেত্রে কোনো ব্যতিক্রম প্রজোয্য নয়। ইন্টারনেটকে মৌলিক অধিকার হিসেবে স্বীকৃতি দিতে হবে, যা এমনকি জরুরী অবস্থায়ও বন্ধ করা যাবে না। 

কোনো ধরণের সংবাদ মাধ্যম প্রকাশের অনুমোদনের ক্ষমতা সরকারের থাকবে না। যেকেউ সংবাদ মাধ্যম চালু বা প্রকাশ করতে পারবেন। তথ্য মন্ত্রণালয় সংবাদপত্র সার্কুলেশন বা টিভির রেটিং নির্ধারণ করতে পারবে না। এক্ষেত্রে পেশাগত আসোসিয়েশন পেশাদার জরিপ দিয়ে প্রচার সংখ্যা বা রেটিং নির্ধারণ করবে। সরকারি বা সরকারি অর্থে পরিচালিত যেকোনো প্রতিষ্ঠানের দেয়া বিজ্ঞাপনে কোনো পত্রিকা বা টিভিকে বিশেষ অগ্রাধিকার দেয়া বা না দেয়ার প্রত্যক্ষ বা পরোক্ষ আদেশ অবৈধ বলে বিবেচিত হতে হবে। অনলাইন মাধ্যমেও সরকারি বিজ্ঞাপন চলবে। 

দেশে সিভিল মানহানি আইন সঠিকভাবে প্রয়োগ করতে হবে। সংবাদমাধ্যমকে কোনোভাবেই সূত্র প্রকাশে বাধ্য করা যাবে না; তেমনি কোনো ব্যক্তির বিরুদ্ধে খবর প্রকাশের ক্ষেত্রে তাকে উত্তরের সুযোগ দিতে হবে; না হলে মানহানি মামলায় ওই ব্যক্তির পক্ষে আদালতের প্রিজুডিস থাকবে। যেকোনো প্রকাশনা কার্যালয়ের সঙ্গে সংবাদ বিষয়ক নয় সরকারের এমন যেকোনো ধরণের কম্যুনিকেশন শুধুমাত্র আইন কর্মকর্তার মাধ্যমে হতে হবে। 

সরকারের যেকোনো খসড়া ও চুড়ান্ত ডিজিটাল ও কাগুজে নথিপত্র, রেকর্ডস অন্তত ১০ বছর আর্কাইভ করে রাখতে হবে। যেকোনো আনুষ্ঠানিক সরকারি সভার ট্রান্সক্রিপ্ট রেকর্ডস (অডিও ও লিখিত) রাখতে হবে। বর্তমানে শুধুমাত্র 'মিনিটস' রাখা হয় - যেখানে ফাঁকিবাজি করে চেরিপিক করা হয়। 

পাবলিক সার্ভিস পরীক্ষার নিয়ম পাল্টাতে হবে। মুখস্থ করার প্রয়োজন এমন পরীক্ষা থাকার দরকার নাই। লিখিত পরীক্ষায় ব্যাকরণ সংশ্লিষ্ট নম্বর লার্জ ল্যাঙ্গুয়েজ মডেল  অটোমেটেড হতে হবে। লেখার মান দেখার ক্ষেত্রে হিউম্যান রিভিউ লাগবে। কিছু খাতের নিয়োগে বিষয়ভিত্তিক ডিগ্রিধারীদের আলাদা সুবিধা দিতে হবে। ওই খাতের নিয়োগে হিউম্যান মার্কিং-এর ক্ষেত্রে সংশ্লিষ্ট খাতের বিশ্ববিদ্যালয় পর্যায়ের রিভিউয়ার হতে হবে। পাবলিক সার্ভিসে নিয়োগের ক্ষেত্রে ক্রিমিনাল হিস্টোরি ও ঠিকানা যাচাই বাছাই ছাড়া আর কোনো ধরণের ইন্টিলিজেন্স বাহিনী কর্তৃক যাচাইবাছাই অবৈধ ঘোষণা করতে হবে। যেকেউ যেকারো জন্য সুপারিশ করতে পারেন। তবে যেকোনো ধরণের রাজনৈতিক ও আদর্শিক মূল্যায়ন বা সুপারিশ অবৈধ করতে হবে। সরকারি প্রতিষ্ঠানের কর্মকর্তাদের বরখাস্ত করার প্রক্রিয়া সহজতর হতে হবে। স্বাধীন ট্রাইব্যুনালে যেকোনো কর্মকর্তা আপিল করতে পারবেন। 

বাংলাদেশের ভূমি ব্যবস্থাপনা উপজেলা পর্যায়ে প্রশাসন ক্যাডারের হাত থেকে নিয়ে নিতে হবে। একজন সহকারী সচিবের মতো অনভিজ্ঞ কর্মকর্তা ভূমির মতো জটিল বিষয় সামলাতে পারেন না। বাংলাদেশের প্রত্যেক খন্ড ভূমির মালিকানা খুব সহজেই স্যাটেলাইটের মাধ্যমে ডিজিটাইজ করা সম্ভব। ভূমি মালিকানা অবশ্যই পাবলিক রেকর্ড হতে হবে - যা সহজেই ডিজিটালি একসেস পাওয়া যাবে। 

বাংলাদেশের প্রত্যেক লিমিটেড কোম্পানি ও অলাভজনক প্রতিষ্ঠানের মালিকানা পাবলিক রেকর্ড হতে হবে। যেকোনো ব্যবসা প্রতিষ্ঠান হয় ব্যক্তিমালিকাধীন নতুবা লিমিটেড বা পাবলিক কোম্পানির আওতাধীন হতে হবে। ট্রেড লাইসেন্স নামে আজগুবি ব্যবস্থা বাদ দিতে হবে। এক্ষেত্রে ট্যাক্স কর্তৃপক্ষ অনেকটাই এগিয়েছে। 

বিশ্ববিদ্যালয়ে স্বায়ত্বশাসন লাগবে। তবে তার মানে এই না যে ভিসির একনায়কতন্ত্র চলবে। যেকোনো বিশ্ববিদ্যালয়ে সিনেট নির্বাচনের মাধ্যমে হতে হবে। সিনেট নির্বাচন না হলে সরকারি কোনো অর্থ বিশ্ববিদ্যালয়ে যাবে না। বিশ্ববিদ্যালয় প্রশাসনের সমস্ত রেকর্ড এক সপ্তাহের মধ্যে পাবলিক করতে হবে। বিশ্ববিদ্যালয়ে কোনো সংগঠনের অধীনে ছাত্র বা শিক্ষক রাজনীতি চলবে না। এমনকি কোনো প্যানেল নির্বাচনও হওয়ার দরকার নাই। সবাই ইন্ডিপেন্ডেন্টলি নির্বাচন করবেন। 

বেসরকারি বিশ্ববিদ্যালয়ে কোনো মালিক থাকবেন না। প্রতি পাঁচ বছর পর পর গভর্নিং বডির নির্বাচন হতে হবে শিক্ষক ও শিক্ষার্থীদের ভোটে। চেয়ারম্যান সহ কোনো বোর্ড সদস্য দুই মেয়াদের বেশি থাকতে পারবে না। বিশ্ববিদ্যালয়ের কোনো ধরণের কেনাকাটা বোর্ডের কোনো সদস্যের নিজস্ব প্রতিষ্ঠান বা আত্মীয়স্বজনের প্রতিষ্ঠান থেকে করা যাবে না। প্রতিটি পাবলিক ও প্রাইভেট বিশ্ববিদ্যালয়ে শিক্ষার্থীদের সম্পাদকীয় নিয়ন্ত্রণে দৈনিক বা সাপ্তাহিক সংবাদ প্রকাশনা থাকা বাধ্যতামূলক। এখানে শিক্ষার্থীরা  স্বেচ্ছাশ্রম ও মজুরীর বিনিময়ে কাজ করবেন। প্রকাশনার ব্যয় ভর্তিকালীন সময়ে শিক্ষার্থীদের চাঁদায় চলবে। একটি প্রকাশনায় বার্ষিক ৬-১২ লক্ষ টাকা বরাদ্দ থাকলেই হয়। এসব প্রকাশনায় প্রশাসন ও কোনো শিক্ষকের যেকোনো ধরণের হস্তক্ষেপ অবৈধ ও অসদাচরণের সামিল হিসেবে বিবেচিত হবে। 

সারাদেশের সকল সরকারি ও বেসরকারি হাসপাতাল, রেজিস্টার্ড সরকারি ও বেসরকারি চিকিৎসক সমেত একটি ইউনিভার্সাল হেলথ ইন্স্যুরেন্স চালু করতে হবে। প্রত্যেক নাগরিক তার আয়-ব্যয় অনুযায়ী অর্থ জমা রেখে অথবা সরাসরি ট্যাক্সেশনের মাধ্যমে ইন্স্যুরেন্স সুবিধা ভোগ করবে।
