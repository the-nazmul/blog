---
title:  "বাংলাদেশের রাষ্ট্র সংস্কার প্রস্তাবনা"
mathjax: true
layout: post
categories: media
toc: true
---
বাংলাদেশে গণবিক্ষোভে পতন হয়েছে প্রধানমন্ত্রী শেখ হাসিনার নেতৃত্বাধীন আওয়ামী লীগ সরকারের। নোবেল-বিজয়ী ড. মুহাম্মদ ইউনূসের নেতৃত্বে গঠিত হয়েছে নতুন অন্তর্বর্তীকালীন সরকার। নতুন নির্বাচনের আগে ‘রাষ্ট্র সংস্কার’ করতে আগ্রহী এই সরকার। এটি এখনও স্পষ্ট নয় যে ঠিক কীভাবে একটি অনিবার্চিত সরকার সংবিধান সংশোধনের মতো সংস্কার বাস্তবায়ন করতে পারবে, যেহেতু তাদের নিজেদেরই নির্বাচন-উদ্ভূত বৈধতা নেই। তবে এমনকি আওয়ামী লীগের পক্ষ থেকে ইঙ্গিত মিলছে যে এই প্রেক্ষাপটে একটি সরকার থাকতে পারে। অনেকে অবশ্য সংস্কারের উদ্দেশ্যে গণভোট আয়োজনের কথাও বলছেন।

তবে যেভাবেই এই সংস্কার বাস্তবায়ন করা হোক না কেন, এই দলিলে সরকারের উদ্দেশ্যে উচ্চাকাঙ্ক্ষী কিছু সংস্কার প্রস্তাবনা পেশ করা হচ্ছে। এই প্রস্তাবনার মূল উদ্দেশ্য হচ্ছে ভবিষ্যৎ রাজনৈতিক সরকারের ডানা কাটছাঁট করে দেয়া। বাংলাদেশের ‘উইনার টেইকস ইট অল’ বা ‘জিরো-সাম’ রাজনৈতিক ব্যবস্থা ও নির্বাহী সরকারের একচ্ছত্র ক্ষমতা নাটকীয়ভাবে খর্ব করা এবং দেশের সকল খাতে জবাবদিহিতা সৃষ্টিতে কিছু কাঠামোগত সংস্কার করা। নিচে সংক্ষেপে এই ধরণের কিছু প্রস্তাবনা উল্লেখ করা হলো।


## দ্বিকক্ষ বিশিষ্ট আইনসভা

বাংলাদেশে দ্বিকক্ষ বিশিষ্ট সংসদের প্রয়োজন আছে। নয়তো মাত্র ৪০-৪৫ শতাংশ মোট ভোট পেয়েও একটি দল সংবিধান সংশোধনের জন্য পর্যাপ্ত দুই-তৃতীয়াংশ আসন পেয়ে যায়। শুধুমাত্র সংবিধান সংশোধনের জন্য সংসদের উচ্চ কক্ষের দুই-তৃতীয়াংশ ভোটও প্রয়োজন হবে – এমন নীতি দরকার। এতে বিরোধীদেরও কিছুটা ক্ষমতায়ন হবে।

যেমন, ২০০৯ সালের নির্বাচনে বিএনপি সারাদেশের মোট ভোট পেয়েছিল প্রায় ৩৩ শতাংশ। কিন্তু সংসদে আসন পেয়েছিল মাত্র ৩০টি বা ১০ শতাংশ। উচ্চকক্ষ থাকলে সেখানে তাদের মোট প্রাপ্ত ভোটের অনুপাতে কমপক্ষে ১০০টি আসন থাকতো। আর তাদের সম্মতি ছাড়া আওয়ামী লীগ একাই তত্বাবধায়ক সরকার ব্যবস্থা পরিবর্তন করে সংবিধান সংশোধন করতে পারতো না। আর আমাদেরও হয়তো আজকের অবস্থা দেখতে হতো না।

তবে উচ্চকক্ষের পদ হবে অনেকাংশেই আলঙ্কারিক। তাদের ক্ষমতা ব্যবহৃত হবে অত্যন্ত বিরল ক্ষেত্রে।

### প্রধানমন্ত্রী পদে মেয়াদের সীমাবদ্ধতা

একজন ব্যক্তি একই মেয়াদে সর্বোচ্চ দুই বার প্রধানমন্ত্রী থাকতে পারবেন। 

একটি রাজনৈতিক দলের প্রধান ও ওই রাজনৈতিক দলের প্রধানমন্ত্রী ভিন্ন ব্যক্তি ও ভিন্ন পরিবারের (পরিবার বলতে ভাই, বোন, স্ত্রী, সন্তান, পিতা-মাতা) হবেন। একই ব্যক্তি বা একই পরিবারের দুই জন ব্যক্তি একটির বেশি রাজনৈতিক দলের প্রধান হতে পারবেন না।

### নিজ দলের বিপক্ষে সংসদ সদস্যদের ভোট দানের ক্ষমতা

সংবিধানের ৭০ অনুচ্ছেদ বাতিল করতে হবে। কোনো আইন বিষয়ে একজন সংসদ সদস্য তার দলের হুইপের নির্ধারণ করা অবস্থানের বিপক্ষে অবস্থান নিতে পারবেন। 

কোনো আইন পাশের ক্ষেত্রে হুইপ তার দল থেকে আবশ্যিক সমর্থন প্রত্যাশা করতে পারেন — এবং সেক্ষেত্রে ওই সমর্থন না আসলে, ওই সংসদ সদস্যকে নিজ দল থেকে বাদ দেয়ার প্রক্রিয়া শুরু করা যেতে পারে; তবে কোনো অবস্থাতেই ওই সংসদ সদস্যের পদ বাতিল হবে না।

### নির্বাচনী প্রচারণা ও নির্বাচন কমিশন সংক্রান্ত সংস্কার
কাউকে নির্বাচনে যোগ্য বা অযোগ্য ঘোষণা করার মানদণ্ড হতে হবে অত্যন্ত বেশি। জনগণকে তার নিজ প্রতিনিধি বেছে নেওয়ার অবারিত ক্ষমতা দিতে হবে। 

আমাদের নির্বাচনী অর্থায়ন প্রক্রিয়ায় পরিবর্তন আনতে হবে। সর্বোচ্চ নির্বাচনী ব্যয় পাঁচ লক্ষ টাকার বিধান উঠিয়ে নেওয়া উচিত। সংসদীয় আসনের জনসংখ্যা ও মানুষের গড় আয়ের ভিত্তিতে এই সীমা বছর বছর হালনাগাদ করা যায়। ভারতে বিশেষ নির্বাচনী বন্ডের মাধ্যমে রাজনৈতিক দলগুলোর চাঁদা তোলার প্রক্রিয়া শুরু হয়েছে। কিছুটা বিতর্কিত হলেও গোপনে ব্যবসায়ীদের কাছ থেকে চাঁদা তোলার বদলে, সেই পদ্ধতি কিছুটা ভালো।

৫০০০ টাকার বেশি চাঁদা পেয়েছেন এমন প্রত্যেক দাতার নাম-পরিচয় প্রকাশ করতে হবে। বর্তমানে প্রার্থীরা তাদের প্রকাশিতব্য তথ্য (যেমন: ট্যাক্স, আয় ও সম্পত্তির তথ্য) প্রদানের প্রক্রিয়ায় পরিবর্তন এনে এপিআই-এর মাধ্যমে ইন্টারনেটে প্রবেশযোগ্য উপায়ে নির্দিষ্ট ফরম্যাটে প্রকাশ করতে হবে। 

নির্বাচন কমিশনের প্রত্যেক সদস্যের বিপরীতে ১০ জনের নাম রাষ্ট্রপতি মনোনীত একটি কমিশনের মাধ্যমে প্রস্তাবিত হতে হবে। এই কমিশনের প্রত্যেক সদস্য সংসদের উভয় কক্ষে দুই-তৃতীয়াংশ ভোটে নির্বাচিত হবেন। তাদের অভিশংসনের ক্ষমতাও সংসদের দুই-তৃতীয়াংশ ভোটে উভয় কক্ষের হাতে ন্যস্ত থাকবে।

সংসদীয় সীমারেখা পরিবর্তনের সুনির্দিষ্ট নিয়ম থাকতে হবে। নির্বাচন কমিশনের জেলা ও উপজেলা পর্যায়ে নিজস্ব লোকবল থাকবে। ‘নির্বাচনের সময় সরকার কমিশনের অধীনে চলবে’ — এই অস্পষ্ট বিধান যথেষ্ট নয়। সুস্পষ্ট বিধিমালায় থাকবে কমিশনের কী ক্ষমতা থাকবে, আর কী থাকবে না। নির্বাচন কমিশন ঠিক কতজন প্রতিরক্ষা ও পুলিশ বাহিনীর সদস্য নির্বাচনী কাজে ব্যবহার করতে পারবেন, তার সুনির্দিষ্ট বিধান থাকতে হবে। নির্বাচনকালীন সময়ে নির্বাচন কমিশনের কোন পর্যায়ের কর্মকর্তা কী ধরণের ক্ষমতা প্রয়োগ করতে পারবেন, তার বিধান থাকতে হবে। 

অন্তত ইউনিয়ন পর্যায়ে একজন প্রধান নির্বাচনী কর্মকর্তা থাকবেন। 


## সংসদের তদারকি ক্ষমতা বৃদ্ধি

সংসদ সদস্যেদের — বিশেষ করে সংসদীয় কমিটিকে ব্যাপক তদারকি (নির্বাহী নয়) ক্ষমতা দিতে হবে। সরকারি, বেসরকারি কিংবা অলাভজনক যেকোনো সংস্থা বা প্রতিষ্ঠানের প্রধানকে বাধ্যতামূলকভাবে তলব করা ও প্রশ্ন করার ক্ষমতা দিতে হবে। সংসদীয় কমিটির চেয়ারম্যান কিংবা সংখ্যাগরিষ্ঠ ভোটে তলব নোটিশ প্রেরণ করা যেতে পারে। প্রত্যেক কমিটির প্রশ্নোত্তর পর্ব (জাতীয় নিরাপত্তা ও আইনগত বিষয় ছাড়া) সংসদ টিভিতে প্রচার করা যেতে পারে।

এমন যেন হয় যে সংসদীয় কমিটি চাইলে সেনাপ্রধানকেও তলব করতে পারে। সংসদীয় কমিটিতে বিরোধীদের ক্ষমতা দেওয়া যেতে পারে। একজন সদস্য কেবল একটি কমিটিরই সভাপতি বা বিরোধী দলীয় প্রধান সদস্য হতে পারবেন। জিজ্ঞাসাবাদে প্রত্যেক সদস্য সমান সময় ভোগ করবেন।

সংসদের নিম্নকক্ষ ও উচ্চকক্ষের আসন সংখ্যা অনুযায়ী সংসদীয় কমিটির আসন সংখ্যা নির্ধারিত হবে। তবে কোনো অবস্থাতেই কোনো দল বা একই ককাসে থাকা জোট কোনো সংসদীয় কমিটির দুই-তৃতীয়াংশ আসন পাবে না। 

কোনো দলের সংসদীয় হুইপ — যিনি কোনো নির্বাহী ও অন্য সংসদীয় পদে থাকবেন না — তিনি সংসদীয় কমিটিতে নিজ নিজ দলের সদস্য প্রস্তাব করতে পারবেন। এক্ষেত্রে তিনি দলের নেতা, সংসদীয় নেতা, প্রধানমন্ত্রী বা বিরোধীদলীয় নেতা — কারো আপত্তি মেনে চলতে বাধ্য নন।

রাষ্ট্রপতি, সুপ্রিম কোর্টের বিচারপতি ও সমমানের পদে (যেমন, নির্বাচন কমিশনার) নিয়োগের ক্ষেত্রে সংসদের উভয় কক্ষের সংখ্যাগরিষ্ঠ সমর্থন প্রয়োজন হবে। অন্যথায়, প্রধান বিচারপতির ২৫ শতাংশ ভোটাধিকার এবং সংসদীয় গণভোট ৭৫ শতাংশ ভোট পাওয়া দলগুলোর সংসদীয় নেতাদের আনুপাতিক হারে ৭৫ শতাংশ ভোট থাকবে — তাদের ৬০% মোট ভোটে এই পদে নিয়োগ দেওয়া যাবে। এক্ষেত্রে পদ্ধতি বেছে নেয়ার ক্ষমতা প্রধানমন্ত্রীর থাকবে। প্রধান বিচারপতি পদে জ্যেষ্ঠতম বিচারপতি স্বয়ংক্রিয়ভাবে নিয়োগ পাবেন।

রাষ্ট্রপতি ও সুপ্রিম কোর্টের আপিল বিভাগের বিচারপতি ও সমমানের পদে (যেমন, নির্বাচন কমিশনার) অভিশংসন করার ক্ষমতা সংসদকে দিতে হবে। এক্ষেত্রে সংসদের উভয় কক্ষের সদস্যদের দুই-তৃতীয়াংশ ভোট প্রয়োজন হবে। 

অন্যান্য সকল সাংবিধানিক পদ, সাংবিধানিক কমিশনের সদস্য (বিশেষ ব্যাতিক্রম যেমন, পুলিশিং কমিশন, ব্যতীত), প্রতিরক্ষা, কেন্দ্রীয় পুলিশ ও গোয়েন্দা বিভাগসমূহের প্রধানদের সরকার প্রধান মনোনয়ন দিতে পারবেন। তবে সরকারের দেয়া একাধিক প্রার্থীকে জিজ্ঞাসাবাদ করার অধিকার সংশ্লিষ্ট সংসদীয় কমিটির থাকবে। অন্তত ৪১ শতাংশ ভোটে কাউকে একবার প্রত্যাখ্যান করার ক্ষমতা সংসদকে ও সংশ্লিষ্ট সংসদীয় কমিটিকে দিতে হবে। পরবর্তী ব্যক্তিকে প্রত্যাখ্যানে ৫১ শতাংশ ভোটের প্রয়োজন হবে। তারও পরবর্তী ব্যক্তিকে প্রত্যাখ্যানের জন্য দুই-তৃতীয়াংশ ভোটের প্রয়োজন হবে।

প্রত্যেক সংসদ সদস্যের ঢাকায় ও নিজ নির্বাচনী আসনে সরকারি কার্যালয় থাকবে। সরকারি খরচে সাচিবিক দায়িত্বের জন্য একজন সাচিবিক কর্মকর্তা, একজন আইনি কর্মকর্তা ও অন্তত পাঁচ জন কর্মকর্তা নিজের পছন্দ অনুযায়ী সরকারি বেতনে পাঁচ বছরের জন্য নিয়োগ দিতে পারবেন।

সংসদীয় প্রতিটি বিল ও আইনে গণ-মতামত গ্রহণের প্রক্রিয়া অনলাইন করতে হবে। কোনো আইন বিষয়ে সংসদের কোনো কমিটি বা সদস্য কোনো স্বার্থসংশ্লিষ্ট গোষ্ঠী বা আংশীজনের সঙ্গে বৈঠক করলে, ওই বৈঠকের কার্যবিবরনী ও আক্ষরিক-বিবরণী প্রকাশ করতে হবে।

একজন সংসদ সদস্যকে স্ব স্ব কক্ষের দুই-তৃতীয়াংশ ভোটে অভিশংসন করা যাবে। একজন সংসদ সদস্য উচ্চ আদালতে ফৌজদারি অপরাধে দণ্ডিত হলে তার পদ হারাবেন। 


## বিচার বিভাগ ও নির্বাহী সরকারের গুরুত্বপূর্ণ পদে নিয়োগ 

চট্টগ্রামে হাইকোর্ট ডিভিশন থাকতে হবে। অন্যান্য সাংবিধানিক পদের মতো বিচারপতি নিয়োগে প্রধানমন্ত্রী নাম প্রস্তাব করতে পারবেন, তবে নিয়োগে প্রধানমন্ত্রী, প্রধান বিচারপতি ও বিরোধী দলীয় নেতার সংখ্যাগরিষ্ঠতা লাগবে। হাইকোর্টের বেঞ্চ প্রধান বিচারপতি একাই নির্ধারণ করতে পারবেন না। হাইকোর্ট বেঞ্চের সবচেয়ে জ্যেষ্ঠ বিচারপতি, আপিল বিভাগের সবচেয়ে জ্যেষ্ঠ বিচারপতি ও প্রধান বিচারপতির সংখ্যাগরিষ্ঠ মতামতের ভিত্তিতে বেঞ্চ গঠিত হবে। যেকোনো পর্যায়ের বিচারক নিয়োগ, বদলি বা বরখাস্ত করার বিচার বিভাগের আলাদা ব্যবস্থা থাকবে। শুধু বিচারপতিদের অভিসংশন সংসদের উভয়কক্ষের দুই-তৃতীয়াংশ সমর্থনে করা যাবে। নির্বাহী বিভাগের কোনো ধরণের হস্তক্ষেপ এখানে প্রযোজ্য হবে না।

তবে তার নিয়োগ হতে হবে সরকার, বিরোধী দল ও প্রধান বিচারপতির মধ্যে সংখ্যাগরিষ্ঠের সম্মতির মাধ্যমে। অথবা, আইন বিষয়ক সংসদীয় কমিটির দুই-তৃতীয়াংশ সদস্যের ভোটে। অধীনস্থ প্রসিকিউটরদের বদলি বা বরখাস্তের ক্ষেত্রে অ্যাটর্নি জেনারেলের সম্মতি প্রয়োজন হবে।

বাংলাদেশ পুলিশ অথবা প্রধানতম কেন্দ্রীয় পুলিশিং সংস্থার বিভাগ, জেলা ও থানা পর্যায়ে বদলি ও বরখাস্তের ক্ষেত্রে নির্বাহী সরকার সুপারিশ করবে; তবে সেই সুপারিশে বর্তমান আইজিপি বা প্রধান ও চাকরিতে যোগদানের বয়স অনুযায়ী জ্যেষ্ঠতম কর্মকর্তা (আইজিপি জ্যেষ্ঠতম হলে তার পরের জন) এবং জ্যেষ্ঠতার ভিত্তিতে সাবেক তিনজন আইজিপির একটি কমিশনের সংখ্যাগরিষ্ঠ সিদ্ধান্তের সম্মতি প্রয়োজন হবে। মহানগর অঞ্চলে স্ব স্ব শহরের মেয়র ওই কমিশনের সদস্য হবেন; বেজোড় সংখ্যার স্বার্থে সেক্ষেত্রে কনিষ্ঠতর সাবেক আইজিপি বাদ যাবেন। এই কমিশনের সকল কার্যপরিধি ইন্টারনেটে স্বয়ংক্রিয়ভাবে প্রকাশিত হবে। 

সামরিক কোনো সংস্থাকে দেশের অভ্যন্তরীণ বিষয়াদিতে যুক্ত করা যাবে না। 

দেশের গোয়েন্দা সংস্থা হবে দুই রকম: একটি বৈদেশিক আরেকটি অভ্যন্তরীণ। অভ্যন্তরীণ গোয়েন্দা সংস্থার প্রধানের পদ সবসময় বেসামরিক হতে হবে।

অভ্যন্তরীণ প্রধান তদন্ত সংস্থার (গোয়েন্দা সংস্থা নয়) প্রধান ভারতের মতো প্রধানমন্ত্রী, বিরোধী দলীয় নেতা ও প্রধান বিচারপতির মধ্যে সংখ্যাগরিষ্ঠের ভিত্তিতে নিয়োগপ্রাপ্ত হতে পারেন।


## বিচার বিভাগের সংস্কার 

বিচারপতিদের তলব করার ক্ষমতা সংসদীয় কমিটির থাকবে। তবে সংসদ অত্যন্ত বিরল ক্ষেত্রে এই ক্ষমতা প্রয়োগ করবে। যেকোনো বিচারক, বিচারপতি, সংসদ সদস্য বা যেকোনো জনপ্রতিনিধির দেওয়ানি বা ফৌজদারি অপরাধ তদন্তের ক্ষমতা অ্যাটর্নি জেনারেলের (অ্যাটর্নি জেনারেল পদে সংস্কার নিচে দ্রষ্টব্য) থাকবে। 

বিচারক ও বিচারপতিদের ‘ওয়্যারট্যাপ’ বা অন্যান্য নজরদারি করতে হলে স্ব স্ব বিভাগের জ্যেষ্ঠতম পাঁচ সদস্যের জুডিশিয়াল কাউন্সিল বা অনুরূপ পরিষদের অনুমতি নিতে হবে। তবে যার বা যাদের বিরুদ্ধে অভিযোগ উঠেছে, তারা সেই সিদ্ধান্তগ্রহণ প্রক্রিয়ায় থাকবেন না; তাদের আগে অবসর নিয়েছেন, এমন অবসরপ্রাপ্ত জ্যেষ্ঠতর বিচারক বা বিচারপতিদের নিয়ে এই কাউন্সিল গঠিত হতে পারে। (ইন্দোনেশিয়ার জুডিশিয়াল কাউন্সিল প্রথা এখানে বিবেচ্য হতে পারে।)

এই কাউন্সিল নির্দিষ্ট কোনো সংস্থা নয়। বরং, কেইস বাই কেইস, এই কাউন্সিল গঠনের জন্য অ্যাটর্নি জেনারেল জ্যেষ্ঠতার ধারা অনুযায়ী লিখিতভাবে অনুরোধ করে এই কাউন্সিল গঠনের আবেদন জানাবেন। 

বাংলাদেশের ‘কনটেম্পট অব কোর্ট’ ধারা, বিধান, প্রবিধান, আইন — সম্পূর্ণ বিলুপ্ত করতে হবে। শুধুমাত্র আদালতের স্পষ্ট লিখিত নির্দেশ এবং আদালতে উপস্থিত থাকা অবস্থায় মৌখিক নির্দেশ অমান্য হলে, ‘কনটেম্পট অব কোর্ট’ বিচারক কিংবা বিচারক আমলে নিতে পারবেন।

### ফৌজদারি ও দেওয়ানি ব্যবস্থার সংস্কার 

বাংলাদেশে একটি ‘প্রসিকিউটারাল এজেন্সি’ থাকতে হবে। যেমন, যুক্তরাজ্যের ক্রাউন প্রসিকিউশন সার্ভিস। বর্তমানে স্বল্পমেয়াদে সামান্য ক্ষমতা দিয়ে দলীয় আইনজীবীদের পিপি হিসেবে নিয়োগ দেওয়া হয়। তার স্থলে সারাদেশে প্রসিকিউটর পদে পাবলিক সার্ভিস পদের মতো ন্যূনতম চার বছরের আইন ডিগ্রি রয়েছে ও বার পরীক্ষায় উত্তীর্ণ এমন ব্যক্তিকে আলাদাভাবে নিয়োগ দেওয়া উচিত। জেলা পর্যায়ের যেকোনো আদালতে প্রসিকিউশনের দায়িত্ব এই এজেন্সির আইনজীবীদের থাকবে। 

পুলিশের হাত থেকে প্রসিকিউশনের দায়িত্ব কেড়ে নিতে হবে। তারা আইন-শৃঙ্খলা ও তদন্তকারী কর্তৃপক্ষ। আদালতে মামলা লড়ার যোগ্যতা, দক্ষতা ও অভিজ্ঞতা তাদের থাকে না। এই কারণে অনেক অপরাধী মুক্তি পেয়ে যায়। আর পুলিশ পরে এসে ‘ক্রসফায়ার’ বা গুম জায়েজ করতে পারে। একটি ফৌজদারি মামলায় আদালতে অভিযোগ পেশ করা হবে কি হবে না, তা জেলা প্রসিকিউটর ঠিক করবেন।

এই প্রসিকিউটারাল এজেন্সির প্রধান হবেন অ্যাটর্নি জেনারেল। 

বাংলাদেশের বর্তমান অ্যাটর্নি জেনারেল সরকারের নিজস্ব উকিল হিসেবে দায়িত্ব পালন করেন। আদালতে সরকারের স্বার্থ সংশ্লিষ্ট বিষয়ে প্রতিনিধিত্ব করার জন্য ‘সলিসিটর জেনারেল’ পদ সৃষ্টি করা যেতে পারে।

প্রসিকিউটোরাল এজেন্সির পাশাপাশি প্রতিটি জেলায় পাবলিক ডিফেন্ডারও সরকারিভাবে নিয়োজিত হবেন। কোনো ব্যক্তি নিজস্ব খরচে আইনজীবী নিয়োগ দিতে না পারলে পাবলিক ডিফেন্ডার আইনজীবী সরবরাহ করবে। স্বেচ্ছাসেবা, ব্যক্তিগত দান ও সরকারি খরচে এই কার্যালয় চলবে। এই কার্যালয়ের যেকোনো ব্যক্তির সঙ্গে সরকারের কোনো সংস্থা বা ব্যক্তির সরাসরি বা পরোক্ষ যোগাযোগ অবৈধ। শুধুমাত্র মামলা সংক্রান্ত কাজে প্রসিকিউশন কেইস বাই কেইস কমিনিউকেশন করতে পারবেন।

বাংলাদেশে বিচার বিভাগের জট কাটাতে হলে অনানুষ্ঠানিক গ্রাম্য সালিশ ব্যবস্থাকে কিছু স্বীকৃতি দিতে হবে। প্রতিটি ওয়ার্ডে ও ইউনিয়নে দেওয়ানি বিরোধে সালিশি ব্যবস্থা থাকতে পারে — তবে সংক্ষুদ্ধ কেউ ওই সিদ্ধান্ত আদালতে আপিল করতে পারবেন। এই শালিসি বোর্ডের সাচিবিক কাজের জন্য একজন কর্মকর্তা নিয়োগ দেওয়া যেতে পারে। এই শালিসি বোর্ডের বিভিন্ন সিদ্ধান্ত স্বয়ংক্রিয়ভাবে সংশ্লিষ্ট আদালতের বিবেচনার জন্য উপলভ্য থাকতে হবে। 

দেওয়ানি সংক্রান্ত মামলার বিচার পরিচালনার জন্য উপজেলা পর্যায়ে দেওয়ানি আদালত থাকতে পারে।


## সরকারের বিকেন্দ্রীকরণ

বাংলাদেশের যেকোনো নির্বাচিত জনপ্রতিনিধি কেবল আদালতে ফৌজদারি অপরাধে দণ্ডপ্রাপ্ত হলে ও গুরুতর নৈতিক স্খলনের জন্য সংসদের নিম্নকক্ষের দুই-তৃতীয়াংশ ভোটে বহিষ্কৃত হতে পারবেন। কোনো অবস্থাতেই স্থানীয় সরকার মন্ত্রণালয়ের একজন উপসচিবের স্বাক্ষরে একজন মেয়র বহিষ্কৃত হতে পারেন না। 

প্রত্যেক জাতীয় সরকারের মেয়াদের আড়াই বছর পূর্তিতে সকল পর্যায়ের স্থানীয় সরকার (শহরের মেয়র-কাউন্সিল, জেলা, উপজেলা ও ইউনিয়ন পরিষদ নির্বাচন) নির্বাচন একসঙ্গে ঘটবে। এতে করে একটি সরকারের পারফরম্যান্স সম্পর্কে জনগণ আগেই রায় দিতে পারবে — যার ফলে পাঁচ বছর ক্ষমতা আছে ভেবে তুষ্ট থাকবে না কোনো সরকার। 

বাংলাদেশের স্থানীয় সরকার প্রতিষ্ঠানকে বিভিন্ন নির্বাহী ক্ষমতা দিতে হবে। শহরে মেয়রের হাতে কিছুটা ক্ষমতা দিতেই হবে। বিভাগীয় শহরের পুলিশের বিভিন্ন পদ (যেমন, ট্রাফিক পুলিশ, ফায়ার সার্ভিস) মেয়রের হাতে দিতে হবে। 

জেলা, উপজেলা ও ইউনিয়ন পর্যায়ে সরাসরি ভোটে পরিষদ নির্বাচন হবে। চেয়ারম্যান ও পরিষদের হাতে আইন শৃঙ্খলা সংক্রান্ত ক্ষমতা দিতে হবে। ইউএনও ও ডিসি পরিষদের সাচিবিক দায়িত্ব পালন করবেন। পুলিশের এসপি ও ওসি যথাক্রমে জেলা ও উপজেলার চেয়ারম্যানের কাছে জবাবদিহি করবেন। গ্রাম পুলিশ ইউনিয়ন পরিষদের চেয়ারম্যানের অধীনে থাকবে। জেলা ও উপজেলার চেয়ারম্যান অথবা পরিষদের সংখ্যাগরিষ্ঠ সদস্য থানার ওসি বা জেলার এসপির বিরুদ্ধে কোনো সুনির্দিষ্ট অভিযোগে পুলিশিং কমিশনে অভিযোগ দায়ের করতে পারবেন — যেই বিষয়ে এক মাসের মধ্যে কমিশন শুনানি আয়োজন করতে বাধ্য। 

## সাধারণ স্বচ্ছতা ও উন্মুক্ততা

বাংলাদেশের অস্পষ্ট ও সরকারের পক্ষে মেনে চলা অত্যন্ত দুরূহ ‘তথ্য অধিকার আইন’ পরিবর্তন করে যুক্তরাষ্ট্রের Sunshine Act-এর অনুরূপ ‘পাবলিক রেকর্ডস আইন’ করতে হবে। কোনো ব্যক্তি সরকারের কাছে বিদ্যমান রেকর্ডস চাইতে পারবেন (যেমন, হিসাব নিকাশ, দলিল দস্তাবেজ, ইমেইল, চিঠিপত্র, অভ্যন্তরীণ অন্যান্য নথিপত্র, ইত্যাদি।)

বাংলাদেশ পরিসংখ্যান ব্যুরোকে একটি স্বাধীন সাংবিধানিক কমিশনের আওতাধীন ঘোষণা করতে হবে। বাংলাদেশের জনমিতি, ব্যবসায়িক, অর্থনৈতিক জরিপ প্রতি বছর নিয়মিত প্রকাশ করতে হবে ইন্টারনেটে ইন্টারঅ্যাকটিভ উপায়ে। প্রতিটি ওয়ার্ড পর্যায়ের উপাত্ত নিয়মিত প্রকাশ করতে হবে। যুক্তরাষ্ট্র সরকারের data.census.gov দ্রষ্টব্য।

আয়কর-মুক্ত প্রত্যেক অলাভজনক প্রতিষ্ঠানকে জনসম্মুখে তাদের আয়-ব্যয়ের হিসাব, শীর্ষ পাঁচ শতাংশ নির্বাহীর বেতন-ভাতা, কেনাকাটা ও কন্ট্রাক্টর তালিকা, ব্যক্তিগত স্বার্থের দ্বন্দ্ব সংক্রান্ত বিষয় প্রতি বছর প্রকাশ করতে হবে। যুক্তরাষ্ট্রের অভ্যন্তরীণ রাজস্ব বিভাগের Form 990 দ্রষ্টব্য।

বাংলাদেশের সকল পর্যায়ের আদালতের প্রত্যেকটি নথিপত্র, মামলার কার্যপরিধি অর্থাৎ আদালত কর্তৃক সিলড না হওয়া সকল রেকর্ড পাবলিকলি একসিসিবল থাকতে হবে অন্তত ৫০ বছর পর্যন্ত। ব্রাজিলের https://www.jusbrasil.com.br/ ডাটাবেইজ দ্রষ্টব্য।

১০০ জনের বেশি কর্মচারী ও কর্মকর্তা আছে - এমন যেকোনো সরকারি সংস্থা বা বিভাগে একজন অভ্যন্তরীণ পরিদর্শক থাকবেন, যিনি হবেন একজন আইনজীবী। এই কর্মকর্তা কোনো সুনির্দিষ্ট অভিযোগের প্রেক্ষিতে যেকোনো কর্মকর্তাকে জিজ্ঞাসাবাদ করতে পারেন। এই পরিদর্শক তদন্ত, অনুসন্ধান ও জিজ্ঞাসাবাদ সাপেক্ষে কাউকে বরখাস্ত, বদলি বা অন্যান্য শাস্তিমূলক পদক্ষেপ নেওয়ার সুপারিশ করতে পারবেন। এমনকি তিনি কেন্দ্রীয় প্রসিকিউটোরাল এজেন্সির কাছে ক্রিমিনাল রেফারেল পাঠাতে পারবেন।

সরকারের যেকোনো খসড়া ও চুড়ান্ত ডিজিটাল ও কাগুজে নথিপত্র বা রেকর্ডস অন্তত ১০ বছর আর্কাইভ করে রাখতে হবে। যেকোনো আনুষ্ঠানিক সরকারি সভার ট্রান্সক্রিপ্ট রেকর্ডস (অডিও ও লিখিত) রাখতে হবে। বর্তমানে শুধুমাত্র ‘মিনিটস’ রাখা হয় - যেখানে শুধু বেছে বেছে কিছু মন্তব্য যোগ করা হয়।

বাংলাদেশের প্রত্যেক লিমিটেড কোম্পানির মালিকানা পাবলিক রেকর্ড হতে হবে। যেকোনো ব্যবসা প্রতিষ্ঠান ব্যক্তিমালিকাধীন নতুবা লিমিটেড বা পাবলিক কোম্পানির আওতাধীন হতে হবে। ‘ট্রেড লাইসেন্স’ নামে আজগুবি ব্যবস্থা বাদ দিতে হবে। এক্ষেত্রে ট্যাক্স কর্তৃপক্ষ অনেকটাই এগিয়েছে।

বাংলাদেশ প্রজাতন্ত্রের সকল কর্মকর্তা কর্মচারি আনুষ্ঠানিক কাজ সম্পাদনের জন্য শুধুমাত্র সরকারি ইমেইল ও মোবাইল-টেলিফোন নম্বর ব্যবহার করতে পারেন। সরকারি কাজ সংক্রান্ত কোনো আলোচনা ব্যক্তিগত নম্বর ও ব্যক্তিগত ইমেইল ব্যবহার করে করা যাবে না।

### আর্থিক খাতে সংসদ ও বাংলাদেশ ব্যাংকের ক্ষমতা বৃদ্ধি

সংসদের নিজস্ব স্বাধীন ও বিশেষজ্ঞদের সমন্বয়ে বাজেট বিশ্লেষণ কার্যালয় থাকবে, যেটি অর্থ মন্ত্রণালয় সংক্রান্ত সংসদীয় কমিটির সভাপতি ও বিরোধী দলীয় র‍্যাংকিং মেম্বারের কাছে জবাবদিহি করবে। এই কার্যালয় সরকারের চাওয়া বাজেটের প্রকৃত সম্ভাব্য আয়-ব্যয় বিশ্লেষণ করে দেখবে। 

বাজেটে বিচার বিভাগ, বিভিন্ন সাংবিধানিক কমিশন, বিশ্ববিদ্যালয়ের মতো স্বায়ত্বশাসিত প্রতিষ্ঠান, ইত্যাদির বাজেট স্ব স্ব প্রতিষ্ঠান থেকে সংসদীয় কমিটির কাছে পেশ হবে। এসব বাজেট সংসদ ও সংসদীয় কমিটি ঠিক করবে। অন্তত এসব ক্ষেত্রে সংসদে প্রতিনিধিত্বকারী বিভিন্ন রাজনৈতিক দলের মোট প্রাপ্ত ভোটের আনুপাতিক ভোট প্রদানের ক্ষমতা থাকবে।

সরকারি বাজেট ঘাটতি পূরণে সরকার অভ্যন্তরীণ খাত থেকে যে ঋণ নিতে চাইবে, তা শুধুমাত্র ট্রেজারি বন্ডের মাধ্যমে নিতে হবে। প্রতিটি ট্রেজারি বন্ড, বন্ডের মেয়াদ বা বন্ডের মাধ্যমে সম্ভাব্য কত টাকা উত্তোলন করা যাবে, সেই বিষয়ে সংসদের ৬০ শতাংশের সম্মতি লাগবে। সরকার চাইলে রাজস্ব আয় বাড়িয়ে অপারেশনাল ও উন্নয়নমূলক ব্যয় নির্বাহ করতে পারবে।

বাংলাদেশ ব্যাংকের গভর্নরের নেতৃত্বে একটি স্বাধীন বিশেষজ্ঞ প্যানেল দেশে ন্যূনতম সুদের হার ঠিক করবেন। এই বিশেষজ্ঞ প্যানেল বা বোর্ডে সদস্য মনোনয়ন দেবেন প্রধানমন্ত্রী; তবে তাদের নিয়োগ সংসদে জন-শুনানি ও অন্তত ৬০% শতাংশ সমর্থনে অনুমোদন প্রয়োজন হবে। এই প্যানেলের যেকোনো সদস্যের সঙ্গে সরকারের যেকোনো যোগাযোগ সরকারের আইন কর্মকর্তার মাধ্যমে হতে হবে। প্রতিটি যোগাযোগের বিবরণ এক বছর পর জনসম্মুখে প্রকাশ করতে হবে। সুদের হার নির্ধারণে আয়োজিত বৈঠকের কার্যবিবরণী ও লিখিত ট্রান্সক্রিপ্ট ৬ মাস পর প্রকাশ করতে হবে। বাংলাদেশ ব্যাংক কোনো অবস্থাতেই ট্রেজারি বন্ড বা সরকারের ঋণ বিক্রির সঙ্গে জড়িত থাকবে না। সরকারের অর্থ মন্ত্রণালয় সংসদ কর্তৃক যথাযথভাবে অনুমোদনপ্রাপ্ত বন্ড বিক্রি করতে পারবে।

বাংলাদেশের মুদ্রানীতি বাংলাদেশ ব্যাংক নিয়ন্ত্রণ করবে। এই মুদ্রানীতির উদ্দেশ্য থাকবে মুদ্রাস্ফীতি নিয়ন্ত্রণে রাখা ও কর্মসংস্থান বৃদ্ধি করা। এই দুই ম্যান্ডেটের ভিত্তিতে সরকারি সিকিউরিটিজ ক্রয় বা অন্যান্য মাধ্যমে বাজারে অর্থের সংকুলান বাড়ানো বা কমানোর যেকোনো সিদ্ধান্ত বাংলাদেশ ব্যাংক নিতে পারবে।

### অর্থনৈতিক ও ব্যবসা খাতের অন্যান্য প্রস্তাবনা

বাংলাদেশ পরিসংখ্যান ব্যুরো মুদ্রাস্ফীতি ও কর্মসংস্থানের সূচক প্রকাশ করতে হবে প্রতি মাসে। এই দুই সূচকের ভিত্তিতে বাংলাদেশ ব্যাংকের বিশেষজ্ঞ প্যানেল দেশের মুদ্রানীতি নির্ধারিত করবেন।

এই প্রস্তাব অত্যন্ত বিতর্কিত হতে পারে, তবে বাংলাদেশকে ক্রমেই কাগুজে মুদ্রার ব্যবহার নাটকীয়ভাবে কমিয়ে ব্যাংক ও ডিজিটাল মুদ্রায় ঢুকে যেতে হবে। এর ফলে সরকার অনেক ক্ষমতা পাবে; মানুষের ব্যক্তিগত গোপনীয়তা ও স্বাধীনতা হয়তো লঙ্ঘিত হতে পারে। কিন্তু বাংলাদেশে দুর্নীতি ঠেকানো ও কর সংস্কারের জন্য আর কোনো ভালো উপায় জানা নেই। 

একটা দেশে সরকারি বরাদ্দ ও রাজস্ব আদায় কতটুকু হবে, তা নির্ণয়ের জন্য হলেও এটা দরকার। প্রত্যক্ষ রাজস্ব আদায় না বাড়লে দেশে বৈষম্য থাকবেই। ডিজিটাল লেনদেনে করমুক্তি দিয়ে হলেও দেশের অন্তত ৮০-৯০ ভাগ লেনদেন ডিজিটাল করতে হবে। বাংলাদেশের মুদ্রাকে অবশ্যই সম্পূর্ণভাবে ‘কনভার্টিবল’ করতে হবে। শ্রীলংকা, পাকিস্তান পর্যন্ত নিজেদের মুদ্রা পুরোদমে ডলারে ‘কনভার্টিবল’ করেছে।

বাংলাদেশের প্রতিযোগিতা কমিশনের ক্ষমতা বৃদ্ধি করতে হবে। এক কোম্পানি কর্তৃক আরেক কোম্পানি ক্রয়, প্রতিদ্বন্দ্বী কোম্পানি বিক্রি হয়ে যাওয়া, যোগসাজশের মাধ্যমে গ্রাহককে ঠকানো, বাজারে একটি কোম্পানির আধিপত্য, যোগসাজশের মাধ্যমে গুটিকয়েক কোম্পানির আধিপত্য — ইত্যাদি বিভিন্ন ধরণের মনোপলি ঠেকাতে এই কমিশনকে ব্যাপক ক্ষমতা দিতে হবে।

## সংবাদপত্র ও বাকস্বাধীনতা

ফৌজদারি মানহানি সংক্রান্ত যেকোনো আইন বাতিল করতে হবে।

আদালতের অনুমতি ছাড়া কোনো ধরণের আড়িপাতা (ডিজিটাল, টেলি যোগাযোগ) অবৈধ হিসেবে গণ্য হতে হবে। এক্ষেত্রে কোনো ব্যতিক্রম প্রযোজ্য নয়। ইন্টারনেটকে মৌলিক অধিকার হিসেবে স্বীকৃতি দিতে হবে — যা এমনকি জরুরী অবস্থায়ও বন্ধ করা যাবে না।

কোনো ধরণের সংবাদমাধ্যম প্রকাশের অনুমোদনের ক্ষমতা সরকারের থাকবে না। যেকেউ সংবাদ মাধ্যম চালু বা প্রকাশ করতে পারবেন — কোনো অনুমতি ব্যাতিরেকেই। তবে সংবাদমাধ্যম হিসেবে বাংলাদেশের কোনো প্রতিষ্ঠানের কাছ থেকে বিজ্ঞাপন সংগ্রহ করতে হলে সংবাদমাধ্যমের প্রকাশক ও প্রধান সম্পাদকের নাম প্রকাশ্যে উপলভ্য হতে হবে। 

তথ্য মন্ত্রণালয় সংবাদপত্র প্রচার সংখ্যা বা টিভির রেটিং নির্ধারণ করতে পারবে না। এক্ষেত্রে পেশাগত আসোসিয়েশন পেশাদার জরিপ দিয়ে প্রচার সংখ্যা বা রেটিং নির্ধারণ করবে। 

সরকারি বা সরকারি অর্থে পরিচালিত যেকোনো প্রতিষ্ঠানের দেয়া বিজ্ঞাপনে কোনো পত্রিকা বা টিভিকে বিশেষ অগ্রাধিকার দেয়া বা না দেয়ার প্রত্যক্ষ বা পরোক্ষ আদেশ অবৈধ বলে বিবেচিত হতে হবে। অনলাইন মাধ্যমেও সরকারি বিজ্ঞাপন চলবে।

যেকোনো প্রকাশনা কার্যালয়ের সঙ্গে সংবাদ বিষয়ক নয় সরকারের এমন যেকোনো ধরণের যোগাযোগ শুধুমাত্র আইন কর্মকর্তার মাধ্যমে হতে হবে।

দেশে সিভিল মানহানি আইন সঠিকভাবে প্রয়োগ করতে হবে। সংবাদমাধ্যমকে কোনোভাবেই সূত্র প্রকাশে বাধ্য করা যাবে না; তেমনি কোনো ব্যক্তির বিরুদ্ধে খবর প্রকাশের ক্ষেত্রে তাকে উত্তরের সুযোগ দিতে হবে; না হলে মানহানি মামলায় ওই ব্যক্তির পক্ষে আদালতের ‘প্রিজুডিস’ থাকবে। 

## পাবলিক সার্ভিস পরীক্ষায় সংস্কার

পাবলিক সার্ভিস পরীক্ষার নিয়ম পাল্টাতে হবে। মুখস্থ করার প্রয়োজন এমন পরীক্ষা থাকার দরকার নাই। লিখিত পরীক্ষায় ব্যাকরণ-সংশ্লিষ্ট নম্বর ‘লার্জ ল্যাঙ্গুয়েজ মডেল’ দ্বারা স্বয়ংক্রিয় পদ্ধতিতে হতে হবে। লেখার মান দেখার ক্ষেত্রে পরীক্ষকের নম্বর লাগবে। 

কিছু খাতের নিয়োগে বিষয়ভিত্তিক ডিগ্রিধারীদের আলাদা সুবিধা দিতে হবে; যেমন: আন্তর্জাতিক সম্পর্ক বিষয় নিয়ে যারা পড়েছেন, তাদেরকে পররাষ্ট্র সংক্রান্ত নিয়োগে । সেসব খাতের নিয়োগে সংশ্লিষ্ট খাতের বিশ্ববিদ্যালয় পর্যায়ের পরীক্ষক থাকতে হবে। পাবলিক সার্ভিসে নিয়োগের ক্ষেত্রে ক্রিমিনাল হিস্টোরি ও ঠিকানা যাচাই বাছাই ছাড়া আর কোনো ধরণের গোয়েন্দা বা আইন শৃঙ্খলা রক্ষাকারী বাহিনী কর্তৃক যাচাইবাছাই অবৈধ ঘোষণা করতে হবে। 

যেকেউ যেকারো নিয়োগে সুপারিশ করতে পারেন। তবে যেকোনো ধরণের ‘রাজনৈতিক ও আদর্শিক’ মূল্যায়ন বা সুপারিশ অবৈধ করতে হবে। 


## ভূমি ব্যবস্থাপনা

বাংলাদেশের ভূমি ব্যবস্থাপনায় প্রশাসন ক্যাডারের সংশ্লিষ্টতা থাকবে না। একজন সহকারী সচিবের মতো অনভিজ্ঞ কর্মকর্তা ভূমির মতো জটিল বিষয় সামলাতে পারেন না। বাংলাদেশের প্রত্যেক খণ্ড ভূমির মালিকানা খুব সহজেই স্যাটেলাইটের মাধ্যমে ডিজিটাইজ করা সম্ভব। ভূমি মালিকানা অবশ্যই পাবলিক রেকর্ড হতে হবে - যা সহজেই ইন্টারনেটে নিশ্চিত হওয়া যায়।

এক্ষেত্রে ব্রাজিলের ভূমি ব্যবস্থাপনা দ্রষ্টব্য। ভূমি বিভাগে টেকনিশিয়ান পদে লোক নিয়োগ করতে হবে, যারা ArcGIS সহ স্যাটেলাইট সংক্রান্ত ভূমি ব্যবস্থাপনায় লাইসেন্সধারী। 

বাংলাদেশের প্রত্যেক উপজেলায় স্থাপতব্য দেওয়ানি আদালতে পৃথকভাবে ভূমি বিরোধ নিষ্পত্তির জন্য বিশেষ বিভাগ থাকতে পারে।

### বিশ্ববিদ্যালয় সংস্কার

বিশ্ববিদ্যালয়ে স্বায়ত্বশাসন লাগবে। তবে তার মানে এই নয় যে ভাইস চ্যান্সেলরের একনায়কতন্ত্র চলবে। যেকোনো বিশ্ববিদ্যালয়ে সিনেট নির্বাচনের মাধ্যমে হতে হবে। সিনেট নির্বাচন না হলে সরকারি কোনো অর্থ বিশ্ববিদ্যালয়ে যাবে না। বিশ্ববিদ্যালয় প্রশাসনের সমস্ত রেকর্ড এক সপ্তাহের মধ্যে পাবলিক করতে হবে। 

বিশ্ববিদ্যালয়ে কোনো সংগঠনের অধীনে ছাত্র বা শিক্ষক রাজনীতি চলবে না। এমনকি কোনো প্যানেল নির্বাচনও হওয়ার দরকার নাই। সবাই স্বতন্ত্রভাবে নির্বাচন করবেন।

বেসরকারি বিশ্ববিদ্যালয়ে কোনো মালিক থাকবেন না। প্রতি পাঁচ বছর পর পর গভর্নিং বডির নির্বাচন হতে হবে শিক্ষক ও শিক্ষার্থীদের ভোটে। চেয়ারম্যান সহ কোনো বোর্ড সদস্য দুই মেয়াদের বেশি থাকতে পারবে না। 

বিশ্ববিদ্যালয়ের কোনো ধরণের কেনাকাটা বোর্ডের কোনো সদস্যের নিজস্ব প্রতিষ্ঠান বা আত্মীয়স্বজনের প্রতিষ্ঠান থেকে করা যাবে না। 

প্রতিটি পাবলিক ও প্রাইভেট বিশ্ববিদ্যালয়ে শিক্ষার্থীদের সম্পাদকীয় নিয়ন্ত্রণে দৈনিক বা সাপ্তাহিক সংবাদ প্রকাশনা থাকা বাধ্যতামূলক। এখানে শিক্ষার্থীরা স্বেচ্ছাশ্রম ও মজুরীর বিনিময়ে কাজ করবেন। প্রকাশনার ব্যয় ভর্তিকালীন সময়ে শিক্ষার্থীদের চাঁদায় চলবে। একটি প্রকাশনায় বার্ষিক ৬-১২ লক্ষ টাকা বরাদ্দ থাকলেই হয়। এসব প্রকাশনায় প্রশাসন ও কোনো শিক্ষকের যেকোনো ধরণের হস্তক্ষেপ অবৈধ ও অসদাচরণের সামিল হিসেবে বিবেচিত হবে।

প্রতিটি শিক্ষার্থীর সম্মান ও সম্মানোত্তর আধেয় স্বয়ংক্রিয়ভাবে ইন্টারনেটে প্রকাশ করতে হবে।
